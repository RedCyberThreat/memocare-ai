Title: La conducta com a forma de comunicació en persones amb Alzheimer

URL Source: https://blog.fpmaragall.org/ca/la-conducta-com-a-forma-de-comunicacio-en-persones-amb-alzheimer

Markdown Content:

# La conducta com a forma de comunicació en persones amb Alzheimer

per [Fundació Pasqual Maragall](https://recursos.fpmaragall.org/ca/per-que-aquest-blog?hsLang=ca)

Índex de continguts

- [Com evoluciona la comunicació d'una persona amb Alzheimer?](#section-0)
- [Comunicar-se a través de la conducta](#section-1)
- [Com ajudar a una persona amb Alzheimer a comunicar-se](#section-2)

La qualitat de la relació que establim amb una persona amb Alzheimer depèn, en gran mesura, que siguem capaços de vèncer les [**dificultats de comunicació**](https://blog.fpmaragall.org/ca/com-tractar-a-un-malalt-dalzheimer-la-comunicacio?hsLang=ca) derivades de la malaltia.

El llenguatge és el nostre vehicle fonamental per comunicar-nos amb els altres. Quan s'altera, es recorre a formes alternatives de comunicació. Freqüentment, el comportament de les persones malaltes d’Alzheimer expressa necessitats que ja no es poden comunicar d'una altra manera.

## **Com evoluciona la comunicació d'una persona amb Alzheimer?**

El contingut del què una persona amb Alzheimer vol comunicar pot ser de qualsevol tipus: compartir una vivència, demanar una opinió, rebre ajuda per a pal·liar un malestar o una dificultat, etcètera.

A mesura que la malaltia avança, és freqüent que la persona afectada es mostri més apàtica o retreta a l'hora de comunicar-se. Cada vegada li costarà més expressar-se a través del llenguatge i evitarà enfrontar-se a això, renunciant a comunicar coses prescindibles o poc transcendents.

En canvi, quan es tracta de necessitats essencials, relacionades amb aspectes que li generen malestar, sempre trobarà una via per expressar-les. Si el llenguatge verbal ja no és eficient, buscarà expressar les seves necessitats a través de certs comportaments, com ara la inquietud, l'agitació, els crits, l'oposició, etcètera.

## **Comunicar-se a través de la conducta**

Algunes conductes alterades o estranyes poden respondre a necessitats no satisfetes que **la persona amb Alzheimer no pot transmetre d'una altra manera**.

La persona amb Alzheimer pot, per exemple, passejar erràticament (sense rumb ni propòsit aparent) per la casa, desordenar calaixos i armaris, oposar-se sistemàticament a determinades activitats o reaccionar desmesuradament davant certs estímuls.

Això podria significar que **tracta de comunicar alguna cosa**, quan ja no pot dir-ho amb paraules, utilitzant aquesta via per expressar que no troba un objecte preuat o que no està en disposició de realitzar alguna cosa.

Potser la negativa a dutxar-se, mostrada amb actituds esquives o enuig davant els preparatius, pot estar indicant alguna cosa com "Ara no em ve de gust dutxar-me. Preferiria fer-ho abans d'anar a dormir".

Potser el que no vulgui la persona que pateix Alzheimer sigui rentar-se el cap. Així que si s'indaga a partir de **preguntes dirigides i tancades**, es pot arribar a aquesta conclusió. A partir d'aquí, poden negociar alternatives, com rentar-se el cos i deixar la rentada de cap per a un altre moment.

## **Com ajudar a una persona amb Alzheimer a comunicar-se**

És important **adoptar la millor actitud possible** per desxifrar el missatge que la persona afectada està intentant transmetre. L’interès ha de ser genuí: no es tracta només d'entendre, sinó de **comprendre**.

Per exemple, davant una petició de la persona cuidadora, la persona afectada contesta "No em dóna la gana" i se'n va, el que interpretarem com: "No vol". Comprendre aquest "no em dóna la gana", suposa indagar sobre què és exactament el que no vol, o si realment no vol.

En definitiva, es tracta d'empatitzar amb ella, **procurar posar-se al seu lloc** i veure el món des de la seva perspectiva de confusió.
