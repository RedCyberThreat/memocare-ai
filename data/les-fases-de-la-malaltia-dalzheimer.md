Title: Les fases de la malaltia d'Alzheimer

URL Source: https://blog.fpmaragall.org/ca/les-fases-de-la-malaltia-dalzheimer

Published Time: 1 de març, 2023

Markdown Content:

# Les fases de la malaltia d'Alzheimer

per [Fundació Pasqual Maragall](https://recursos.fpmaragall.org/ca/per-que-aquest-blog?hsLang=ca)

Índex de continguts

- [L'escala GDS i la graduació de les fases de la malaltia d'Alzheimer](#section-0)

Tot i que no hi ha dues persones amb [Alzheimer](https://blog.fpmaragall.org/ca/que-es-lalzheimer?hsLang=ca) iguals, l’evolució típica de la malaltia es divideix en successives **fases en funció dels símptomes cognitius, funcionals i conductuals**. En aquest article expliquem les principals característiques de cadascuna d’aquestes fases i alguns consells sobre la manera com hem d’actuar al llarg de la progressió.

## L'escala GDS i la graduació de les fases de la malaltia d'Alzheimer

[L’**escala GDS**](https://blog.fpmaragall.org/ca/escales-fast-i-gds?hsLang=ca) (de l’anglès _Global Deterioration Scale_), emprada habitualment en l’entorn professional especialitzat, contempla l’evolució de la cognició i la funció quotidiana des de la normalitat de qualsevol adult fins a les últimes conseqüències de la [malaltia d’Alzheimer](https://recursos.fpmaragall.com/claves-sobre-la-enfermedad-de-alzheimer), considerant **set etapes**. Atès el curs continu i lentament progressiu de la malaltia, els límits de cada etapa no estan clarament definits, però permeten una graduació orientativa per al seu seguiment.

Cal tenir en compte que l’escala GDS es **basa en la [teoria de la retrogènesi](https://blog.fpmaragall.org/ca/teoria-retrogenesi-alzheimer?hsLang=ca)**, segons la qual **una persona amb Alzheimer va perdent les capacitats cognitives i funcionals en ordre invers a com les adquireix**, de forma natural, amb el creixement i la maduració cerebral. Així, una de les capacitats afectades en fases lleus és la capacitat de gestionar els diners, mentre que el control d’esfínters es perd més tardanament en l’evolució de la malaltia (al revés de com succeeix en el desenvolupament d’un nen). Tanmateix, és fonamental considerar que **la persona amb Alzheimer seguirà sent sempre adulta,** i cal [respectar la seva dignitat](https://blog.fpmaragall.org/dignidad-persona-alzheimer?hsLang=ca) com a tal, no tractar-la com si fos un nen.

### De la normalitat als primers indicis de deteriorament cognitiu (GDS 1, 2 i 3)

El **GDS 1**, de fet, defineix la normalitat cognitiva de qualsevol adult que ha adquirit adequadament totes les capacitats cognitives esperables.

En l’etapa **GDS 2** s’engloben totes les persones que, a causa de l’edat, **presenten subtils dificultats de [memòria](https://blog.fpmaragall.org/ca/per-que-oblidem-teories-de-loblit?hsLang=ca), pròpies de l’[envelliment cognitiu](https://blog.fpmaragall.org/envejecimiento-cognitivo?hsLang=ca)** i que, o bé no són percebudes per l’entorn familiar ni pel metge o, en qualsevol cas, no es consideren rellevants i no són significatives de cap patologia.

És en el grau **GDS 3**, etiquetat com a [deteriorament cognitiu lleu](https://blog.fpmaragall.org/ca/que-es-el-deteriorament-cognitiu-lleu?hsLang=ca), quan es manifesten les primeres dificultats clares o objectivables. Aquesta fase representa un punt intermedi entre la normalitat cognitiva i els primers símptomes de [demència](https://blog.fpmaragall.org/ca/diferencies-alzheimer-i-demencia?hsLang=ca). És un moment clau per estudiar les seves [possibles causes](https://blog.fpmaragall.org/ca/quins-son-els-tipus-i-les-causes-de-demencia?hsLang=ca) i indagar si es deu a alguna que, amb l’adequat tractament i atenció, pugui ser reversible. Per això **és molt important sol·licitar atenció mèdica davant els [senyals d’alerta](https://blog.fpmaragall.org/ca/alzheimer-senyals-dalerta?hsLang=ca).** Actualment, és el moment en què es pot realitzar el [diagnòstic clínic precoç](https://blog.fpmaragall.org/ca/alzheimer-preco%C3%A7?hsLang=ca) de la malaltia d’Alzheimer.

La persona malalta pot [desorientar-se](https://blog.fpmaragall.org/ca/desorientacio-alzheimer?hsLang=ca) en entorns no familiars, perdre objectes i **tenir dificultats per organitzar-se o per [evocar paraules comunes](https://blog.fpmaragall.org/ca/com-tractar-a-un-malalt-dalzheimer-la-comunicacio?hsLang=ca)** o noms de persones, com també tenir problemes per gestionar assumptes financers. També pot tenir **problemes per retenir el que ha llegit o recordar persones que ha conegut recentment**. Aquests dèficits s’han d’objectivar mitjançant una avaluació neuropsicològica amb [test de memòria](https://blog.fpmaragall.org/ca/test-de-memoria?hsLang=ca) i d’altres capacitats cognitives.

**Independentment de si el diagnòstic es rep en una fase inicial d’Alzheimer o una mica més tard, és important tenir en compte aquestes recomanacions:**

- [**Acceptar el diagnòstic**](https://blog.fpmaragall.org/ca/la-reaccio-davant-el-diagnostic-dalzheimer-i-lacceptacion-de-la-malaltia?hsLang=ca). El diagnòstic acostuma a ser difícil d’encaixar. És aconsellable **informar-se sobre la malaltia, la seva evolució i els seus símptomes.** Això ajuda a comprendre-la millor i facilitarà la gestió de determinades situacions. Comunicar-ho a la resta de familiars o amics facilitarà la relació de la persona afectada amb el seu entorn i l’ajudarà a organitzar-se per cobrir les necessitats d’atenció. Un dubte freqüent és **si és millor informar o no del diagnòstic a la persona afectada.** No hi ha una forma única de procedir, ja que cada cas és diferent.
- **Planificar el futur.** Quan la persona afectada encara conserva suficient capacitat de decisió, **convé planificar el futur** i, si és factible, que la persona malalta comuniqui formalment la seva voluntat sobre temes personalment importants (**sobre l’economia, el patrimoni, i la forma, el lloc i la persona que li agradaria que la cuidés**, etc.). Existeixen diferents [eines legals](https://blog.fpmaragall.org/ca/eines-juridiques-per-a-la-proteccio-de-persones-amb-alzheimer?hsLang=ca) que garanteixen el compliment de la voluntat pròpia si en el futur es veu anul·lada la seva capacitat per expressar-la.
- **Informar-se sobre els [recursos socials](https://blog.fpmaragall.org/ca/recursos-socials-per-a-persones-amb-alzheimer-i-familiars?hsLang=ca)** per a persones afectades i familiars.
- **Donar suport i acompanyar.** Sentiments d’incredulitat, temor, negació o enuig poden aflorar i coincidir, tant en la persona diagnosticada com en els seus familiars. El **paper de l’entorn més proper** i, més concretament, de qui vetllarà i atendrà la persona afectada serà, en aquesta primera etapa, fonamentalment de suport i acompanyament.

Malgrat el dolor i les dificultats, cal intentar **centrar-se a viure el present, preveient l’essencial del futur, cuidar les relacions personals i tractar de trobar temps de qualitat per gaudir junts**, amb família i amics, pensant que hi ha moltes activitats que la persona afectada pot realitzar.

### El diagnòstic de demència en fase lleu (GDS 4)

La fase **GDS 4** s’associa a un nivell de deteriorament cognitiu moderat i determina el diagnòstic de [**demència**](https://blog.fpmaragall.org/ca/diferencies-alzheimer-i-demencia?hsLang=ca). En aquesta fase **augmenten les dificultats per portar a terme les tasques més complexes**, a causa, fonamentalment, dels problemes organitzatius i de concentració.

La persona amb Alzheimer pot tenir dificultats per planificar un viatge, organitzar una celebració o gestionar l’economia personal. En aquesta etapa és habitual confondre’s amb els diners i fer-se un embolic amb el canvi o l’equivalència entre monedes i bitllets.

També és habitual que presenti **grans dificultats per recordar coses que han passat recentment o confondre detalls de la seva pròpia història personal**. Els problemes d’orientació hauran augmentat, però encara no seran molt importants en el temps o en llocs coneguts; reconeixerà perfectament les persones del seu entorn habitual.

**És important fomentat [l’autonomia](https://blog.fpmaragall.org/ca/pautes-per-facilitar-les-activitats-de-la-vida-diaria-duna-persona-amb-alzheimer?hsLang=ca)** de la persona amb Alzheimer, establint rutines, supervisant, però evitant resoldre les coses per ella. És una bona manera d’ajudar-la a preservar el màxim de temps possible les capacitats cognitives encara intactes.

### Les fases "moderada" i "moderadament greu", necessitat constant d'ajuda (GDS 5 i 6)

En la fase **GDS 5**, la persona afectada ja **comença a necessitar [assistència per realitzar activitats quotidianes](https://blog.fpmaragall.org/ca/activitats-de-la-vida-diaria?)**. Per exemple, per triar adequadament la roba o per preparar el menjar. S’acostumen a observar dificultats per recordar dades senzilles i habituals, com per exemple el seu número de telèfon o la seva adreça.

Les dificultats d’orientació ja són molt evidents, tant en el [temps](https://blog.fpmaragall.org/ca/orientacio-temporal?hsLang=ca) (dia i hora) com per saber en tot moment el [lloc](https://blog.fpmaragall.org/ca/desorientacio-alzheimer?hsLang=ca) on es troba. En general, recorda els noms dels seus propparents i identifica correctament les persones.

En la fase **GDS 6** el **deteriorament cognitiu s’agreuja** i, amb ell, l’**alteració funcional** reflectida en les activitats quotidianes (vestir-se correctament sense ajuda, per exemple).

Amb la progressió d’aquesta fase, **necessitarà [ajuda](https://blog.fpmaragall.org/alzheimer-cuidados?hsLang=ca) per mantenir la higiene personal, dutxar-se i fer servir el vàter**. És en aquesta fase quan apareixen problemes del control d’esfínters (primer urinaris i, després, intestinals). Presenta signes greus de desorientació, tant en el temps com en l’espai, i apareixen grans problemes d’orientació [respecte a la seva pròpia persona](https://blog.fpmaragall.org/ca/desorientacio-alzheimer?hsLang=ca).

En aquest punt és habitual que pugui oblidar el nom de persones properes, tot i que acostuma a distingir entre persones familiars i desconegudes. En aquesta fase també apareixen els **canvis en la personalitat i la [conducta](https://blog.fpmaragall.org/ca/alteracions-de-la-conducta?hsLang=ca), que poden materialitzar-se en [apatia](https://blog.fpmaragall.org/ca/apatia?hsLang=ca), obsessions, agitació, ansietat, [irritabilitat](https://blog.fpmaragall.org/ca/gestionar-irritabilitat?hsLang=ca) o episodis d’[agressivitat](https://blog.fpmaragall.org/ca/comportament-agressiu?hsLang=ca), fins i tot [deliris](https://blog.fpmaragall.org/ca/allucinacions-alzheimer?hsLang=ca) o [al·lucinacions](https://blog.fpmaragall.org/ca/allucinacions-alzheimer?hsLang=ca)**. Les alteracions conductuals varien molt d’un cas a un altre.

Per gestionar la creixent dependència és aconsellable fer-li les coses senzilles, com per exemple adaptar l’entorn a casa, amb pocs objectes, però significatius i emocionals. Es tracta de **simplificar** tot el que puguem. Per exemple, organitzar la roba de l’armari amb poques opcions i totes adequades a l’època de l’any per tal que pugui triar-la més fàcilment.

És possible que, en aquesta fase, les persones cuidadores se sentin aclaparades. És important **informar-se sobre recursos de suport a les persones cuidadores i [demanar ajuda](https://blog.fpmaragall.org/consejos-para-pedir-ayuda?hsLang=ca)** per organitzar la cura de la persona malalta, de manera que quedin algunes hores lliures per dedicar-se a si mateix. Participar en [grups terapèutics](https://blog.fpmaragall.org/ca/com-els-cuidadors-de-persones-amb-alzheimer-poden-afrontar-la-sensacio-de-sobrecarrega-?hsLang=ca) de suport és una eina molt útil per fer front a la sensació de sobrecàrrega.

### Fase greu, el final del procés (GDS 7)

La fase final, **GDS 7**, es caracteritza per un **deteriorament cognitiu i funcional molt greu**. La persona va perdent de manera progressiva la capacitat per parlar i [comunicar-se.](https://blog.fpmaragall.org/ca/la-conducta-com-a-forma-de-comunicacio-en-persones-amb-alzheimer?hsLang=ca)

A mesura que aquesta fase avança, la persona amb Alzheimer va perdent la capacitat autònoma de funcions bàsiques: menjar, caminar o mantenir-se dreta. Encara que no arribi a comprendre les paraules, sí pot reconèixer gestos i diferents formes d’expressió no verbal. Per tant, **el to de veu o el contacte físic poden servir per recuperar la connexió quan el llenguatge ja no serveix per comunicar-se**.

**Les fases de la malaltia d’Alzheimer es manifesten de manera diferent en cada persona, però conèixer-les ajuda a comprendre millor l’evolució dels símptomes i a [adaptar-se al canvi.](https://blog.fpmaragall.org/adaptarse-al-cambio?hsLang=ca)**
